
*** START OF THE PROJECT GUTENBERG EBOOK 74577 ***







KUN MEIDÄN KAIVOSTA VESI LOPPUU

Seuranäytelmä


Kirj.

MAILA TALVIO





Porvoossa,
Werner Söderström Osakeyhtiö,
1913




HENKILÖT:

ANTTONI YLITALO, seppä.
EULAALIA, hänen sisarensa.
HANNA, Alitalon omistaja.
KUSTAA METSÄNHEIMO, rakennusmestari.
SÖÖTERLUNTI, kaivonkatsoja.
ELLI | tyttöjä.
ALLI |
SALLI, Hannan kasvattitytär.
IHANELMA, kesävieras.
ANTTI | poikia.
KALLE |
Tyttöjä ja poikia.


ANTTONI: roteva, katkera, itseensä sulkeutunut mies. Päivettynyt. Puku
alussa se mitä työmiehet käyttävät maalla, myöhemmin musta siisti
pyhäpuku, alaskäännetty tärkkikaulus ja musta kaulahuivi.

EULAALIA: katkeroituneen, vanhenevan naisen kasvot. Puku alussa siisti,
vanhankansan kotikutoinen hame väljine röijyineen esiliinoineen ja
pumpulihuiveineen, lopussa niinikään vanhankansan kaksikymmentä vuotta
sitten tehty musta pyhäpuku.

HANNA: hento, kalpea, kaunis, vielä nuoren näköinen nainen.
Yksinkertainen, hyvin tehty valkea puku. Olkapäillä vaalea,
pitkäripsinen silkkihuivi.

METSÄNHEIMO: pulska, hyvin puettu mies.

SÖÖöTERLUNTI: laiha, hajamielinen, hyväntahtoinen mies. Puku siisti
vaikka vähän kulunut.

ELLI ja ALLI: iloisia, terveitä tyttöjä kansallispuvuissa.

SALLI: noin 12-vuotias tyttönen, yllä lyhyt vaaleansininen tai
vaaleanpunainen, somasti tehty kesäpuku. Palmikko riipuksissa ja
sidottu punaisella silkkinauhalla. Päässä yksinkertainen olkihattu.

IHANELMA: hoikka, nenäkäs, kaupunkilaisesti puettu nuori tyttö.

ANTTI ja KALLE: reippaita, terveitä maalaispoikia.

Kaikki tytöt kansallispuvuissa.




I NÄYTÖS


Avoin paikka Anttoni Ylitalon kaivon ympärillä. Taka-alalla kulkee
aita, jonka kahdenpuolen porraspuut. Vasemmalla (katsojista) vasta
uudella arkulla varustettu vinttikaivo. Pyykkipenkki ja ämpäri.
Nuoralla kahden puun välissä vaatteita kuivamassa. Kahdenpuolen
näyttämöä metsikköä. Taustalla peltoa ja metsää. ANTTONI on juuri
lopettamaisillaan työtään — hän on lujalla rautaristikolla varustanut
kaivonsuun. Vasemmalta, näyttämön takaa alkaa reippaassa kuorossa
kuulua:

    »Kun meidän kaivosta vesi loppuu,
    niin kallion alla on lähde vaan.
    Fralialilaa ja laulan vaan
    ja kallion alla on lähde vaan.»

ANTTONI naureskellen

Sopii loppua, sopii loppua. Mutta sepän kaivosta ei enää lähdekään
vettä. Se on loppu nyt, sanoi kukko, kun kaula katkes.

Alkaa jälleen kuulua laulua:

    »Tyttöjen silmistä vedet nokkuu
    rakkauden tähden vaan.
    Fralialilaa ja laulan vaan
    ja rakkauden tähden vaan.»

ANTTONI loppupuolella laulua häijysti naurahdellen

»Rakkauden tähden vaan.»

    (Ruuvaa kiinni ristikkoa, selin aitaan.
    Aidan taakse tulee oikealta Metsänheimo
    kädessään pieni matkalaukku.)

METSÄNHEIMO

Päivää.

ANTTONI kääntymättä

Päivää, päivää.

METSÄNHEIMO

Kai tästä pääsee sinne kansanopistolle... tarkoitan sinne minne sitä
ruvetaan rakentamaan?

ANTTONI hetken vaiettuaan äreästi

Ei minun pihani läpi.

METSÄNHEIMO

Vai ei. No, voinhan minä kiertää täältä aidan takaakin, kun vain tiedän
suunnan.

ANTTONI

Kiertäkää, kiertäkää. Kai se sielläpäin on, mistä laulu kuuluu.

METSÄNHEIMO nojaten aitaan, katsoo kelloa.

Mihinkähän aikaan ne juhlat alkavat?

ANTTONI

En minä tiedä.

METSÄNHEIMO

Vai ette. No, ehkette tiedä että juhlia onkaan?

ANTTONI

En.

METSÄNHEIMO

No minä voisin sitten kertoa teille, että tänä päivänä lasketaan teidän
tulevan kansanopistonne peruskivi.

ANTTONI

Ja mitä se minuun kuuluu?

METSÄNHEIMO naurahtaen

Ehkei kuulu, ehkei kuulu. Minä olen ollut täältä niin kauan poissa,
etten enää tunne oloja enkä ihmisiä. (Äänettömyys.) Saisikos tähän
nurmikolle oikaista vähän lepäämään?

ANTTONI

Menkää kansanopistojenne nurmikoille...

METSÄNHEIMO

Ei tullut junassa nukuttua koko yönä.

ANTTONI

No, oikaiskaa mihin tahdotte, kunhan pysytte aidan takana.

METSÄNHEIMO itsekseen naurahdellen

Hauska mies! Totisesti hauska mies!

    (Ottaa takin yltään, loittonee lepäämään katsojain näkyvistä.
    Anttoni on saanut työnsä valmiiksi, istuutuu kaivonkannelle
    ja panee tupakan. Huutaa äreästi oikealle, missä hänen
    asumuksensa on.)

ANTTONI

Eulaalia... Eulaalia!

EULAALIA oikealta, näyttämön takaa

Noo, miikää nyt on?

ANTTONI

Kuivia lastuja.

EULAALIA

Miitäää?

ANTTONI

Kuivia lastuja pannun alle.

EULAALIA

Niinkuin nyt olisi kuivista puista puute! Kun kaikki kylän kaivotkin
ovat kuivillaan ja järvet kutistuvat puolta kilomeetteriä pienemmiksi.
(Tulee näyttämölle. Kun näkee Anttonin työtönnä, suuttuu mutta
hillitsee itsensä. Hetkisen äänettömyys.) Pitääkö minun ruveta
kyntämään? Ei nyt hullumpaa! Ei meillä paljon viljelystä ole, mutta
siitäkin on vaiva ja vastus siitä pienestä potaattimaasta. Ei sitä
uskoisi, että sinä olet talon poika. Miksikä kaupunkilaiseksi luulisi.
Hevonen otetaan, että potaattimaa kerrankin saataisiin kuntoon,
ja siellä se nyt joutilaana syö mäikkää pientareet puhtaiksi ja
itse Anttoni, se kuuluisa seppä, istuu kaivonkannella ja kuuntelee
ylenannettua renkutusta.

    (Hänen puhuessaan on äskeinen »Kun meidän kaivosta
    vesi loppuu...» taasen alkanut kuulua. Laulua jatkuu.)

EULAALIA

Taidat jo mielistyä koko kansanopistopuuhaan. Ehkä sinäkin pian
lahjoitat kymmenen tuhatta markkaa kansanopistolle!

    (Nauraa, kokoaa lastuja esiliinaansa.)

ANTTONI vilkastuen

Kuka semmoisia on lahjoittanut?

EULAALIA tiukasti katsellen häneen

Niin, kellähän näillä mailla niitä kymmeniä tuhansia niin on?

    Anttoni kuuntelee häntä jännittyneenä. Kuuluu liioitellun
    selvästi ja toistettuina sanat: rakkauden tähden vaan.

EULAALIA kiivastuen

Rakkauden tähden vaan! Hävetkööt. Mitä niillä on tekemistä ihmisten
asioiden kanssa. (Avuttomana.) Ja tuota pitää tästä puoleen alituisesti
kuunnella. Eikö nyt pitäjässä muita paikkoja ollut kuin tämä meidän
mäki! (Suuttuen.) Kyllä minä arvaan, kenen puuhaa se on. Sinusta
tehdään nyt lopultakin pappi...

ANTTONI

Älä sinä siinä.

EULAALIA

Mutta tämä on estettävä. Mene sinä sinne ja sano että ei.

ANTTONI

En suinkaan minä voi estää ihmisiä omalla maallaan tekemästä mitä
tahtovat.

EULAALIA

Alitalon maalla — voit kyllä. Se tulee se... emäntä elikkä Hanna
elikkä...

ANTTONI

Suu kiinni!

EULAALIA

Suu kiinni — vai niin! Vai se on se Alitalon Hanna aina vain niin pyhä,
ettei saa nimeäkään mainita.

ANTTONI lyö nyrkin kaivonkanteen ja nousee.

Suu kiinni! (Äänettömyys. Varustautuu lähtemään.) Mennään sitten
perunamaalle.

EULAALIA

Jokos tuli kiire perunamaalle!

    (Metsänheimo on sisarusten huomaamatta noussut. Ottaa takkinsa.
    Eulaalia kerää kuivat vaatteet nuoralta.)

METSÄNHEIMO itsekseen hymähdellen

Rauhallinen makuupaikka. (Seisoo aitaan nojaten ja tekee
johtopäätöksiä.) Ylitalon Eulaalia... Antton... Hanna... ja mikä se
nyt olikaan se...? Hyvästi vain! (Lähtee vasemmalle.)

EULAALIA

Mennään vain, vaikka olisikin kuultu yhtä toista.

ANTTONI

Ja mitäs sinä olisit kuullut?

EULAALIA

Olenko minä ehkä... lammas tai... kyyhkynen, etten ymmärtäisi ihmisten
puhetta.

ANTTONI

Et ole edes kaukaa sukuakaan kyyhkyselle. Puhu nopeasti mitä olet
kuullut!

EULAALIA

Enkä puhu.

ANTTONI

Saan minä ne kumminkin tietää.

    Kuuluu taasen: rakkauden tähden vaan.

EULAALIA

Mene hyvä Anttoni estämään se peruskiven laskeminen. Muuten ei tässä
tule päivän lepoa.

ANTTONI

Puhu sitten mitä tiedät.

EULAALIA

No sitä vain, että se Alitalon emäntä elikkä Hanna elikkä...

ANTTONI keskeyttäen

Mitä hänestä?

EULAALIA

Oletpas sinä kuin kiiliäinen. No se on ollut kipeänä se emäntä elikkä
Hanna elikkä...

ANTTONI keskeyttäen

Pahasti?

EULAALIA

Pahasti.

    (Äänettömyys.)

ANTTONI

Lähde perunamaalle. Mitä siinä viivyttelet.

EULAALIA

Minä! Entä sinä?

ANTTONI

Se on minun asiani.

EULAALIA

No kaikkia tässä! Vai enkö minä ole kolmattakymmentä ajastaikaa pessyt
sinun nokisia paitojasi... Ja näin sinä minut palkitset.

ANTTONI

Kyllä minä menen naimisiin, jos niiksi tulee...

EULAALIA pelästyen

Sen Alitalon emännän elikkä Hannan kanssa... (Vahingoniloisena.) Mutta
älä luulekaan että se enää on niin pulska kuin kaksikymmentä vuotta
sitten. Tämä viime tauti on sen ränstyttänyt. Ja kuolemataan pelkää
kai, kun omaisuuttaankin jakelee. Ottotyttärelleen, sille Sallille
elikkä...

ANTTONI keskeyttäen

Mene siitä perunamaalle...

EULAALIA

Perunamaalle ja perunamaalle...

ANTTONI

En suinkaan minä voi olla kahdessa paikassa yhtaikaa. Itse tahdoit
peruskivijuhlilla...

EULAALIA

Oli se onneton paikka että jouduttiin niin likelle Alitalon maita.
Muistatkos mitä minä sanoin, kun meille piti lohkaistaman palsta
Ylitalosta, että... (Huomaa äkkiä rautaristikolla varustetun
kaivonsuun, purskahtaa nauruun.) No, nyt kelpaa kansanopistolaisten
noutaa vettä sepän kaivosta. Ei lähde, vaikka itse Alitalon emäntä...
elikkä Hanna...

ANTTONI häijysti, keskeyttäen

Elikkä Sööterlunti...

EULAALIA vaikenee hetken hämillään ja kiukustuneena.

Sööterlunti, Sööterlunti. Sööterlunti saa kyllä tulla. Minä en olekaan
niin hullu kuin sinä, joka et voi kuulla Alitalon Hannan nimeä
mainittavan...

ANTTONI

Oletkos hiljaa!

EULAALIA

Mitäs minä sanoin! Et voi kuulla Alitalon Hannan...

ANTTONI vimmoissaan

Menetkös!

    (Kuuluu tytönääniä vasemmalta, Eulaalia lähtee lastut
    kainalossa oikealle. Elli ja Ihanelma tulevat, edellisellä
    kädessä ämpäri, jälkimmäisellä vesikarahvi. Kun he näkevät
    Anttonin, säikähtävät he hiukan ja niiata nytkäyttävät.)

IHANELMA rohkaisten itsensä

Anteeksi. Me pyytäisimme vähän vettä.

ANTTONI

Tässä on kaivo.

IHANELMA kuiskaten Ellille

Katsos nyt. Ja kaikki kun pelottelivat, että hän on niin hirveä.

ELLI

Kyllä hän aina on ollut tavallisen hirveä...

    (Nousevat kaivonkannelle. Hämmästyvät rautaristikkoja.
    Käyvät tempomaan niitä. Anttoni naureskelee itsekseen.)

IHANELMA

Hyvä seppä...

ELLI kuiskaten

Mitä minä sanoin...

IHANELMA

... nämä eivät lähde irti.

ELLI

Jos olisitte hyvä ja...

IHANELMA

Älkää menkö pois, hyvä herra seppä...

    Anttoni, joka on ollut lähtemäisillään,
    kääntyy tuimasti ympäri.

ANTTONI

»Herra seppä...» No, neiti kesävieras, mikä hätänä?

IHANELMA

Kuinka te voitte olla noin häijy?

ELLI

Meillä on tässä juhlat. Me laskemme kansanopiston peruskiveä...

ANTTONI

Vai niin, vai niin.

ELLI

Alitalon emäntä on kutsuttu kunniavieraaksi ja me tarvitsemme vettä
kahviin.

ANTTONI

No, minkätähden siellä pitää olla... yhden paremmin kuin toisen?

IHANELMA

Ettekö te tiedä että neiti Alitalo on lahjoittanut kymmenen tuhatta...

ANTTONI vahingoniloisena

No kyllä sitten ansaitsee kahvit. Juottakaa, juottakaa! (Nauraa
ilkeästi, ottaa työkalunsa ja lähtee oikealle.) Tytöt jäävät
sanattomina katsomaan hänen jälkeensä.

IHANELMA polkee jalkaa maahan.

Kuinka hän on häijy!

ELLI

Mitä me nyt teemme?

    (Nauravat.)

IHANELMA

Poikien täytyy hankkia vettä.

ELLI

Ja minä kun kerran leikillä ajattelin, että otan Ylitalon Anttonin,
että tulen rikkaaksi.

IHANELMA

Olisi intresanttia kesyttää hänet...

ELLI kuiskaa

Kylässä on vain yksi, joka kykenee kesyttämään hänet...

IHANELMA uteliaana

Kuka?

ELLI

Äiti kertoi että...

    (Metsänheimon ja Sööterluntin äänet vasemmalta. Tytöt nokenevat
    puiden taitse vasemmalle. Sööterluntilla on kädessä pitkä
    pajunoksa.)

SÖÖTERLUNTI

Kyllä se vaan paju tietää, missä vesisuoni käy. Katsokaas nyt,
arkkitehtööri, kuinka sille tulee kiire maata kohti. Se on minun
katsomani tämäkin kaivo eikä kaivo enää siitä parane. Minä olen
katsonut... tämä on nyt... tämä on nyt sadas ja kahdeskymmenes kolmas
tämä kansanopiston kaivo, jos minä saan sen katsoa.

METSÄNHEIMO

Ne on niitä vanhanajan keinoja ne pajut ja sensellaiset. Minä luulen,
että teemme putkikaivon. Se on kaikin puolin parempi. Tällaisenakin
kuivana kesänä...

SÖÖTERLUNTI

Arkkitehtööri saa uskoa, että jos minä sen kaivan, niin pysyy vesi...

METSÄNHEIMO

Saamme sitten sopia. Mutta minä suoraan sanoen en luule... että meille
tulee kauppoja...

SÖÖTERLUNTI

Paraneekos nyt kaivo tästä?

METSÄNHEIMO katsoo häneen pitkään.

Kuulkaas... mikäs teidän nimenne taas olikaan?

SÖÖTERLUNTI

Sööterluntiksihan minua sanotaan.

METSÄNHEIMO

Niin oikein... Söderlund. Kuulkaas, vieläkö tämä Anttoni on naimaton?

SÖÖTERLUNTI

Naimaton, mitäs muuta. Sisar sillä huushollia hoitaa. (Kainostellen.)
Se Eulaalia.

    (Äänettömyys.)

METSÄNHEIMO

Pidättekös te vielä siitä Eulaaliasta?

SÖÖTERLUNTI

No voi tuota arkkitehtööriä... kuinka se on leikkisä... Vallan katselee
ihmisen läpi...

METSÄNHEIMO

No, pitääkös se Eulaalia vielä teistä?

SÖÖTERLUNTI

Mitäs se minusta, köyhästä. Ei toki... Enkä minä koskaan ole uskaltanut
sitä ajatella... Ettehän tekään, arkkitehtööri... yrittäisi kuninkaan
tytärtä, vaikka hän olisikin mieleisenne.

METSÄNHEIMO

Yrittäisin tietenkin. Ja ottaisin hänet kanssa. Enkä minä miettisikään
kahtakymmentä vuotta.

SÖÖTERLUNTI

Mistäs se arkkitehtööri kaikki asiat tietää?

METSÄNHEIMO

Tiedänpähän vain. Ne viettävät hauskoja päiviä tuolla yhdessä, Ylitalon
Anttoni ja Eulaalia.

SÖÖTERLUNTI

Eivätpä ne taida niin hauskojakaan... Ja kyllähän minulla jo on mökki
ja hevonen... ja lehmäkin ruokolla.

    (Äänettömyys.)

METSÄNHEIMO

Menkää hakemaan Eulaalia tänne, niin tutkitaan vähän sen sydäntä.

SÖÖTERLUNTI

Se voi suuttua.

METSÄNHEIMO

Lepytetään.

SÖÖTERLUNTI

Mutta ei se Anttonikaan tästä hyvää pidä.

METSÄNHEIMO

Eikös se Alitalon Hannakin vielä ole naimaton?

SÖÖTERLUNTI

Arkkitehtööri kaivelee kaikki ne vanhat asiat.

METSÄNHEIMO

Tulivat mieleen, kun kuuntelin Anttonin ja Eulaalian keskusteluja.

SÖÖTERLUNTI katselee pitkään.

Mutta ettehän te vain ole se Kuuperin Kustaa, joka ennen palveli
Ylitalossa?

METSÄNHEIMO

Sama, sama mies. Kuuperin Kustaa, nyttemmin Kustaa Metsänheimo.

SÖÖTERLUNTI

Voi nyt kuitenkin...! Mutta hyvinpä teidän on käynyt.

METSÄNHEIMO

Mitäs niist' maallisist'. Mutta miksei Sööterlunti ottanut Eulaaliaa,
vaan antaa tytön aivan loppuun kuihtua?

SÖÖTERLUNTI

Ei ole tullut puhuttua. Ja mitäs minä, köyhä...

METSÄNHEIMO

Nyt täytyy pitää kiirettä. Ja kiire on jo Anttonilla ja Hannallakin.

SÖÖTERLUNTI

Ei, ei... ne on jo niin vanhoja asioita...

    (Sööterlunti jää mietteisiinsä, paju kädessä. Kalle ja
    Antti tulevat nopeasti, ämpäri kädessä, vasemmalta.)

KALLE

Kun sanoivat, että kaivo on taottu lukkoon!

ANTTI

Onpa se ihme ja kumma, jollei vettä saa!

    (Nousevat kaivonkannelle. Tempovat ristikkoa.)

KALLE

Onko tämä nyt järkimiehen työtä?

ANTTI

Mikä meidän hyvän seppämme pään on sekoittanut?

METSÄNHEIMO

Antakaas kun minä katson. (Nauraa.) Nämähän ovat kuin kellotapulin
kannattimia. Odottakaas... Eikös nuo ruuvit nousisi kirveenterällä...

ANTTI

Minulla on hyvä puukko.

KALLE

Ei ne puukolla...

METSÄNHEIMO kopeloi taskujaan.

Kun ei nyt pidä olla matkassa työkaluja. No, Söderlund... mars matkaan.
Ja tuokaa samalla hyvä kirves.

SÖÖTERLUNTI

Mutta...

METSÄNHEIMO hyppää alas kaivonkannelta, menee Sööterluntin luo.

Mitä mutta? Näettehän, ettei kunniavieraalle saada kahvia... (Kuiskaa.)
Ja Eulaalia...!

SÖÖTERLUNTI

Kylläpä se arkkitehtööri on leikkisä...

METSÄNHEIMO työntää hänet menemään

Ja Anttoni tulkoon samalla! Mars matkaan!

    (Sööterlunti menee oikealle.)

ANTTI

Ei muuta kuin lyödään koko arkku läjään...

KALLE

Älä toki. Suututamme sepän.

    (Anttoni tulee tuimana aidan yli.)

ANTTONI

Mi-mi-mitä tämä merkitsee? Mitä te minun kaivostani?

METSÄNHEIMO

Vettä. Kaikki kylän kaivot ovat kuivillaan.

ANTTONI

Onko se minun syyni? Minä en tahdo olla missään tekemisissä sen... sen
kansanopiston kanssa, jota tähän hommataan. Minun puolestani saavat
hommamiehet mielellään kuolla janoon.

    (Antti ja Kalle kiiruhtavat pois.)

METSÄNHEIMO hetken äänettömyyden jälkeen painostaen joka sanaa

Te olette vielä ensimmäinen oppilas siinä opistossa.

ANTTONI hämmästyneenä vieraan röyhkeydestä

Se on valhe!

METSÄNHEIMO

Koko opisto rakennetaan tähän teidän tähtenne.

ANTTONI

Mitäs te... kukas te... Menkää opistoonne ja antakaa minun olla
rauhassa. Minä en tarvitse sohvatyynyjä enkä kirjoituspöytämattoja...
ja mitä ne kansanopistolaiset muusta tietävät.

    (Lyhyt äänettömyys.)

METSÄNHEIMO

Kuules, Anttoni, sinä olit niin hyväpäinen, että sinusta olisi tullut
vaikka piispa.

ANTTONI

Koska me on sinä-kannut juotu?

METSÄNHEIMO

Rippikoulussa, etkös nyt muista...?

    (Anttoni katsoo Metsänheimoon pitkään, tuntee hänet,
    mutta ei sano mitään, kääntyy vain äreästi poispäin.
    Elli ja Ihanelma tulevat hengästyneinä vasemmalta.)

ELLI

Eikö sitä vettä nyt voisi saada?

IHANELMA

Pitää saada. (Kiukkuisesti.) Te olette... te olette sydämetön mies.

ANTTONI

Kas... kas... kas...

ELLI

Isä käski sanoa, että jos... tämän kerran. Kaivoa ruvetaan jo huomenna
kaivamaan opiston alueelle ja meidän kaivoa syvennetään... Alitalon
emäntä on jo tullut...

ANTTONI

Ei lähde yhtä tippaa. Menkää tiehenne.

IHANELMA

Tämä on hävytöntä.

    (Alli tulee juosten vasemmalta.)

ALLI

Joko tulee vettä? Kun kirkonkylästä juuri telefonoitiin, että
sieltä tullaan oikein joukolla. Pappilan nuoret ja tohtorin väet
kesävieraineen.

    (Tytöt käyvät iloisen levottomiksi. Supattavat.)

ELLI

Kirkonkyläläiset kun aina ovat niin olevinaan. Nyt ne oikein saavat
nauraa metsäkyläläisiä.

ALLI

Tohtorinnaa minä niin pelkään.

IHANELMA

Hyvä, rakas seppä, tämän kerran...

ANTTONI peloitellen, julmalla äänellä

No, te harakat, minä menen pajaan ja taon häkin, oikein aika häkin ja
pistän teidät kaikki sinne...

    (Tytöt peräytyvät pelästyneinä, mutta tulevat taas lähemmäksi.)

ELLI

Huomenna, huomenna, kun vain tänään annatte vettä!

METSÄNHEIMO

Minä tiedän yhden, joka saa vettä Ylitalon Anttonin kaivosta.

TYTÖT

Kuka, kuka se on?

ANTTONI

Ja kuka se olisi?

    (Äänettömyys.)

METSÄNHEIMO

Sanonko?

TYTÖT

Sanokaa, sanokaa...

METSÄNHEIMO Anttonille

Sanonko?

ANTTONI epävarmana

Sanokaa vain mitä tahdotte. (Suuttuneena.) Mutta on se ihme ja kumma,
ettei ihminen saa rauhaa. Kruununmiehiäkö tässä pitää olla, ennenkuin
pihamaa tyhjenee?

IHANELMA

Me menemme. Mutta me tulemme takaisin ja — kostamme.

ELLI ja ALLI

Niin, me kostamme... (Menevät.)

ANTTONI nauraa

Sytytätte kai pajani tuleen vai mitä?... (Metsänheimolle.) Menkää tekin
yhtä matkaa siitä suutanne soittamasta.

METSÄNHEIMO

Ei, Anttoni. Minä olen tullut panemaan kuntoon sinun sydämesi asioita.

ANTTONI

Kukas sen on sanonut, että ne ovat epäkunnossa...?

METSÄNHEIMO

Onkos se nyt viisaiden ihmisten puuhaa, että kiusaatte itseänne
kaksikymmentä ajastaikaa. Olitte melkein sulhanen ja morsian jo
silloin, kun minä renkipoikana palvelin Ylitalossa. Ja nyt kidutte
kukin haarallanne. Varmaan te Eulaalian kanssa kerran revitte silmät
toistenne päästä, jollei tästä tule loppua. Minä toimitan Hannan tänne
kaivolle, mutta puhukin sitten kaikki.

ANTTONI joka pitkin matkaa on keskeyttänyt sanalla »mutta», tai
raappinut korvallistaan.

Ei, ei, ei... en minä... minä menen pois...

METSÄNHEIMO

No, Eulaalian kanssako aiot ikäsi elää?

ANTTONI

En... en.

METSÄNHEIMO

Hän menee sitäpaitsi naimisiin Sööterluntin kanssa.

ANTTONI

Menköön. Mutta en minä. En ole nähnyt... häntä... kahteenkymmeneen
vuoteen... Älä tuo häntä tänne.

METSÄNHEIMO

Tuon kuin tuonkin. Mutta sinulla pitää olla toiset vaatteet. Mene
nopeasti muuttamaan. Ja katso sitten, että puhut kaikki.

ANTTONI

Puhu sinä.

METSÄNHEIMO

Etkö sinä nyt, iso mies, itse osaa puhua! No, minä autan. Kun vain
ensin puet yllesi kosimapuvun.

ANTTONI

No, sinä autat. (Menee oikealle.)

METSÄNHEIMO naureskellen itsekseen, istuutuu kaivonkannelle ja laulaa:

Rakkauden tähden vaan. Fralialilaa ja fralialilaa ja rakkauden tähden
vaan.

    (Elli, Ihanelma ja Alli tulevat.)

ELLI

Kahvi on valmista!

ALLI

Vettä saatiin lopultakin.

METSÄNHEIMO

No, mistä?

ELLI

Pojat olivat hakeneet oikein hevosella.

IHANELMA

Me olemme tulleet tänne kostamaan. Me aiomme laulaa tässä
kaivonkannella koko yön. (Istuutuu kaivonkannelle.)

ELLI ja ALLI

Koko yön. Ettei seppä saa nukkua.

METSÄNHEIMO

Suurenmoinen kosto. Saanko minäkin olla mukana?

ALLI

Mutta eikö teitä tarvita juhlilla? Neiti Alitalo jo kysyi teitä.

METSÄNHEIMO merkitsevästi

Minulla on nyt tärkeämpiä tehtäviä.

    (Istuvat kaivonkannelle ja laulavat. Äkkiä
    Metsänheimo hypähtää pystyyn ja keskeyttää.)

METSÄNHEIMO

Tässä voi tapahtua jotakin hauskaa.

IHANELMA

Jos...?

ELLI ja ALLI

Jos...?

METSÄNHEIMO salaperäisesti

Jos neiti Alitalo saadaan tänne.

IHANELMA

Neiti Alitalo... se lahjoittaja? Hän on niin vakavan ja surullisen
näköinen...

METSÄNHEIMO

Juuri siksi on hauskaa, jos hänet saadaan nauramaan.

    (Tytöt nauravat.)

IHANELMA hypähtäen päättäväisesti pystyyn.

Hänen pitää tulla ja hänen pitää nauraa.

ELLI

Pitäjän jäykin tyttö — ei hän niinkään tule eikä hän niinkään naura.

IHANELMA

Jos minä tahdon!

METSÄNHEIMO

Sanokaa... sanokaa, että täällä on mainio kaivo, jota minä
rakennusmestarina tahtoisin näyttää. (Tytöt ovat lähtemäisillään.)
Älkää kaikki menkö! Kuka jää minun kanssani... kostamaan sepälle!

    (Elli palaa nauraen.)

ELLI

No, vaikka minä!

METSÄNHEIMO

Mainiota! (Asettuu kaivonkannelle. Hetken perästä tulee siihen Ellikin,
istuutuu selin häneen.) Millä laululla me nyt kostaisimme?

ELLI

En minä vain tiedä.

    (Äänettömyys.)

METSÄNHEIMO alkaa tutun laulun, Elli yhtyy siihen pian

    Meinasin, meinasin, meinasin olla, meinasin olla _yksin_.
    Katselin taivaan tähtiä ja nekin oli _kaksin_.

    Meinasin, meinasin, meinasin olla, meinasin olla _yksin_.
    Katselin aidan seipäitä ja nekin oli _kaksin_.

(Äänettömyys.)

METSÄNHEIMO

Kauanko teistä miehen pitää miettiä, ennenkuin uskaltaa kosia?

    (Lyhyt äänettömyys.)

ELLI

Niin kauan... että on sydämestään varma...

METSÄNHEIMO

No, kauankohan se ottaa?

ELLI

Kaksikymmentä vuotta... Ainakin täällä meidän paikkakunnalla.

METSÄNHEIMO yrittäen lähetä Elliä.

Tai kaksikymmentä minuuttia.

ELLI

Se on liian vähän.

METSÄNHEIMO

St! Piiloon!

    (Juoksevat piiloon. Eulaalia ja Sööterlunti tulevat.)

SÖÖTERLUNTI

Tänne se käski tulla, arkkitehtööri.

EULAALIA

Olenko minä mikä sen käskettävä.

    (Vaikenevat saamattomina, toinen toisessa,
    toinen toisessa päässä näyttämöä.)

SÖÖTERLUNTI lauhasti ja tunteellisesti, pajunoksa kädessä

Tällaisia vesisuonia ei ole missään.

EULAALIA

Sööterlunti saisi naida sen pajun. (Nauraa hihittää esiliinaansa.)

    (Äänettömyys.)

SÖÖTERLUNTI

Jaa tämän pajun?

EULAALIA

Niin, siinä olisi Sööterluntille ihan kylläksi muijaa.

SÖÖTERLUNTI

Tekee pilkkaa. (Äänettömyyden jälkeen, rakastuneena.) Muistaako
Eulaalia mitä minä sanoin, kun kaivoin tätä kaivoa... Kaksikymmentä
vuotta sitten...?

EULAALIA heltymystään salaten

Mitäs joutavista muistelisi!

SÖÖTERLUNTI

Että minä tulen... kun minulla on... mökki ja hevonen ja lehmä...

EULAALIA itkun ja naurun välillä

Nai nyt vaan sen pajun...

METSÄNHEIMO astuu vakavana esiin.

Iltaa... Anteeksi — olisin vain puhunut Sööterluntille niistä
urakoista. Että tottahan te sitten kaivatte sen opiston kaivon — ja
yhtä hyvän kuin tämä tässä...

SÖÖTERLUNTI hämmästyneenä

Kyllä vallan, jos arkkitehtööri...

METSÄNHEIMO

Ja ehkä otatte tukinajotyötäkin, kun teillä on hevonen. Ja hyvä kuuluu
olevankin.

SÖÖTERLUNTI hyvillään

Se on vielä niin nuori, mutta kyllä siitä hyvä pitäisi tulla.

EULAALIA tiuskaten

Mitä tuollainen mies tukinajossa ja mitä se hevosella...?

ELLI juoksee esiin.

Niin kyllä, älkää rakennusmestari ottako sitä miestä työhön. Näettehän
sen kaivot... kaikki ne on kuivillaan.

SÖÖTERLUNTI avuttomana

Mutta...

EULAALIA käyden Ellin ranteeseen ja vetäen hänet etualalle.
Mustasukkaisena.

Mitäs se Sööterlunti teihin kuuluu?

SÖÖTERLUNTI hätääntyneenä

Kyllä virpi tietää vesisuonet, mutta näillä mailla ei ole vesisuonia...

ELLI

Virpi ei tiedä mitään. Nykyaikana katsotaan kaivoja aivan toisella
tavalla...

EULAALIA

Nykyaikana katsotaan... Mitä te tästä Sööterluntista tahdotte?

ELLI veitikkamaisuuttaan peitellen lähestyy Sööterluntia ja yrittää
ottaa häntä käsipuolesta. Sööterlunti pakenee.

Minä... minä... olen ajatellut... jos hän ottaisi minut... sinne
mökkiinsä...

EULAALIA

Vai niin, vai on sillä Sööterluntilla morsian... ja kehtaat...

SÖÖTERLUNTI rukoillen

Eulaalia... ei saa suuttua... Se puhuu leikkiä tai mitä puhunee...
Eulaaliaa minä olen katsellut viisikolmatta vuotta... Vaikkei ole
tullut puhutuksi. Tahtooko Eulaalia...?

EULAALIA raivoissaan

Ota sinä vain tuo harakka... (Menee oikealle.)

SÖÖTERLUNTI

Eulaalia...

    (Menee, kädet ojennettuina, Eulaalian perässä.
    Elli ja Metsänheimo nauravat.)

METSÄNHEIMO

Sinä olet viisas tyttö, Elli.

ELLI

Ja sinä... aika hauska poika.

METSÄNHEIMO

Kuule Elli...

    (Salli tulee vasemmalta. Niiaa hyvin
    opetetusti ja pikkuvanhasti.)

SALLI

Onkohan rakennusmestari Metsänheimo täällä?

METSÄNHEIMO

On. Tässä.

SALLI

Täti käski sanoa... neiti Alitalo käski sanoa, ettei hän voi tulla.
Rakennusmestari tekee hyvin ja tulee.

METSÄNHEIMO

Vai niin, tyttöseni. Mutta katsos, kun neiti Alitalon pitäisi saada
nähdä tämä kaivo, juuri tämä mainio kaivo.

SALLI

Jaa kaivo?

METSÄNHEIMO

Niin, kaivoa ei voi siirtää, vaikka minä mielelläni tulisinkin.

    (Äänettömyys.)

SALLI

Mutta täti ei tahdo seurustella sepän kanssa.

METSÄNHEIMO

Miksei?

SALLI

Sitä en minä tiedä. (Hetken perästä.) Seppä on kai ollut tädille paha.

METSÄNHEIMO

Voi olla, voi olla. Seppä on hyvinkin voinut olla tädille paha...
Tai... täti sepälle.

SALLI

Täti ei ole paha kenellekään.

METSÄNHEIMO

Niissä asioissa ei koskaan voi tietää kuka on paha, kuka hyvä. Kyllä
se todella olisi hyvä, kun neiti Alitalo voisi tulla... katsomaan tätä
kaivoa.

SALLI

Minä sanon tädille. (Lähtee.)

METSÄNHEIMO

No nyt saadaan Hanna tänne, mutta missä se Anttoni viipyy? Nyt niiden
täytyy saada toisensa...

ELLI

Te olette oikein tullut tänne panemaan... asioita kuntoon.

METSÄNHEIMO rakastuneesti

Kyllä minä otan palkkani.

    (Elli painaa veitikkana päänsä alas ja juoksee, Anttonin
    nähdessään, vasemmalle. Anttoni tulee pyhäpuvussaan,
    hyvin juhlallisena.)

METSÄNHEIMO kääntää häntä joka kulmalle, käskevästi

Hyvä on. Odota nyt tässä.

ANTTONI

Mihin sinä menet?

METSÄNHEIMO

Hakemaan tyttöä tietysti. Et saa liikkua tästä.

ANTTONI

Älä jätä minua...

METSÄNHEIMO painaa hänet kaivonkannelle istumaan.

Muista ettet jänistä.

    (Metsänheimo lähtee vasemmalle. Anttoni jää yksin,
    koettelee sykkivää sydäntään, harjailee käsillään
    vaatteitaan, yskii, voihkii.)

ANTTONI itsekseen

En minä sentään. Vanhoilla päivilläni... Mitä hullua...

    (Nousee kiivaasti, yrittää paeta oikealle. Hanna tulee,
    pysähtyy hämillään. Anttoni jää seisomaan selin Hannaan.
    Heidän vuorosanansa lausutaan lyhyen äänettömyyden jälkeen.)

HANNA

Iltaa...

ANTTONI

Iltaa.

HANNA

Minua käskettiin tänne katsomaan kaivoa.

ANTTONI kuin unessa

En minä ole käskenyt...

HANNA taistellen mielenliikutustaan vastaan

Joku toinen sitten...

ANTTONI kuin kaiku

Joku toinen sitten...

    (Äänettömyys.)

HANNA

Ei minulle sitten ollutkaan kenelläkään asiaa?

ANTTONI

Ei...

HANNA

Minä menen sitten. (Kääntyy lähtemään. Taistelee itkuaan vastaan.)

ANTTONI voimanponnistuksella, kääntyy Hannaan päin.

Mitä piti ruveta laittamaan tänne opistoa?

HANNA

Oliko se paha?

ANTTONI

Minä en kärsi sellaista!

HANNA

Sitä minä en voinut aavistaa.

ANTTONI

Se piti tehtämän tänne minun kiusakseni...?

HANNA kääntyy Anttonia kohti, valoisasti

Sinun iloksesi — miksen sitä tunnustaisi! Sinua minä ajattelin ja sinun
suurta opinhaluasi ennen muinoin. Ja minä tahdoin, että opisto olisi
seuranasi pitkinä talvina.

ANTTONI

En minä mitään seuraa kaipaa. Viekää vain kirkonkylään omaksi
seuraksenne...

    (Hanna purskahtaa itkuun ja kääntyy menemään. Suurella
    voimanponnistuksella kokoaa Anttoni itsensä.)

ANTTONI

Hanna!... Hanna, Hanna!

Anttoni rientää Hannan jälkeen, tarttuu hänen käteensä ja tuo hänet
näyttämölle. Hanna vaipuu hiljaa itkien kaivon kannelle. Anttoni kulkee
hetkisen kuin unessa. Hannan astuessa näyttämölle on juhlapaikalta
aivan hiljaa ja sanojen kuulumatta alkanut soida laulu: »Koko päivän
odotin hukkaan.» Hannan ja Anttonin äänettömän kohtauksen aikana soi
laulu täyteläisenä loppuun. Viime värssyn aikana asettuu Anttoni
Hannan viereen ja ottaa hänen kätensä. Viime säkeiden soidessa tulevat
Metsänheimo ja Elli kihlautuneina aidan taakse näyttämön taka-alalle,
säteilevän onnellisina. Kun he huomaavat Anttonin ja Hannan, tekevät
he iloisia merkkejä toisilleen. Laulun loputtua huutaa Metsänheimo
juhlapaikalle päin:

METSÄNHEIMO

Hoi, hoi tänne! Hoi, hoi tänne!

ANTTONI Hannalle joka on hypähtänyt ylös:

Ei, ei enää koskaan. Nyt pidän kiinni sepän kourilla.

METSÄNHEIMO

Tulkaa katsomaan eikö sepän kaivosta jo heltiä vettä!

ANTTONI iloisena nousten ja käyden purkamaan äskeistä työtään.

Tulkaa, tulkaa.

    (Hänen käsissään irtaantuvat ristikot helpolla, Hanna katselee
    hymyillen vieressä. Tyttöjä ja poikia kokoontuu vasemmalta.)

IHANELMA

Joko vihdoinkin?

ALLI

Mitä täällä on tapahtunut?

METSÄNHEIMO

Kihlajaisia, kihlajaisia!

SALLI juosten Hannan luo.

Täti, onko seppä tehnyt pahaa tädille? Miksi täti on itkenyt?

    (Hanna sulkee hymyillen Sallin syliinsä.)

METSÄNHEIMO

Kihlajaisia, kihlajaisia ja häitä! No, kaikki kihlatut esiin,
näyttämään itseänne! Anttoni ja Hanna kaivonkannelle. No, ei yhtään
vastaansanomisia... Kaikkien täytyy saada nähdä miltä näyttävät
ihmiset, jotka ovat kaksikymmentä vuotta uskollisesti rakastaneet
toisiaan.

    (Iloista hämmästystä kansanjoukossa. Huudahduksia.
    Hanna ja Anttoni pakotetaan nousemaan kaivonkannelle.)

SALLI

Täti... ette saa... Paha seppä!

    (Naurua.)

METSÄNHEIMO

Entä ne muut kihlatut! No esiin, esiin! Pian, pian — jo sitä nyt on
vitkasteltukin.

TYTTÖJÄ ja POIKIA

Kutka... kutka... onko muitakin kihlattuja?

    (Sööterlunti, kukka rinnassa, ja Eulaalia vanhanaikaisessa
    mustassa puvussa astuvat esiin. Äänekästä iloisuutta ja
    huudahduksia joukossa. Asettuvat hämillään ja hyvillään
    Hannan ja Anttonin rinnalle.)

METSÄNHEIMO

Tällä paikkakunnalla rakastetaan uskollisesti! (Huudahduksia
kansanjoukosta: »rakastetaan kyllä... Ei vanha rakkaus ruostu...
Eläköön!» Metsänheimo ottaa Elliä kädestä, tuo hänet etualalle ja
kumartaa hattua nostaen yleisölle.) Sanokaa nyt, hyvät ystävät ja
kylänmiehet, eikö joskus ole hyötyäkin siitä, että kylän kaivot
kuivuvat?

    (Vilkkaita hyväksymishuutoja. Laulunjohtaja on antanut
    köörille äänen ja kaikki yhtyvät reippaasti laulamaan:
    »Kun meidän kaivosta vesi loppuu.» Laulun aikana
    laskee esirippu.)






*** END OF THE PROJECT GUTENBERG EBOOK 74577 ***
